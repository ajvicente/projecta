Maskin onde puede mira y oi acerca na sex.
Porque este ta sucede?
El maga negociante ta vende maga ropa de maga bata que sexy
Ta dale este gendeh justo idea con el maga bata para pensa que bien importante el diila ichura
Sabe el maga negociante que el maga bata quierre queda igual na diila maga amigo y ta toma sila ventaja con ese.
Este maga letrato y producto nuay diseña para anima con el maga bata que man sex sino para anima kanila que cumpra
Man cuento con el de tuyu maga anak.
Maskin dol dificil con ese para discuti, responsibilidad de tuyu que man cuento con el de tuyu anak acerca na sex.
Acepta con ese.
Principio na Biblia
Hinay-hinay con ese discuti.
En vez de man cuento acerca na sex por largo hora, usa con el oportunidad que man cuento kanila, posible mientras tan viaje ustedes na de ustedes coche o ta hace maga trabajo na casa.
Para ayuda con el de tuyu maga anak, usa maga pregunta para sabe si cosa sila ta pensa.
Ta gusta ba tu maga advertisement igual ansina? 
Para contigo, porque gaha el maga advertiser ta usa ansina clase de maga letrato para vende con el diila producto?
Despues contesta el de tuyu anak, puede tu pregunta, Cosa tu ta sinti acerca con ese?
Dale mira na de tuyu ejemplo.
Hace si cosa tu ta enseña kanila.
Por ejemplo, ta ri ba tu na maga bastos broma?
Ta usa ba maga sexy ropa?
Tan flirt?
Si ta hace tu con ese maga cosas, posible gendeh contigo oi el de tuyu maga anak si ta enseña tu kanila acerca na sex.
Maskin cosa pa ta pensa el manada gente, el maga bata y maga teenager mas ta oi con el diila maga mayores contra na diila maga amigo o amiga
El maga bata pirmi ta anda una con el maga adulto con quien sila bien conoce para pidi guia y para ayuda kanila hace entende si cosa ta sucede alrededor kanila.
Hay anda lang sila pregunta na otro gente si aquellos maga adulto gendeh preparao ayuda kanila.
Ya aprende kita que el maga mayores quien tan cuento con el diila maga anak acerca na maga importante cosas igual na sex, ta puede hace engranda maga anak quien ta puede hace maga buen decision, mas responsable y gendeh ta hace maga cosas que pone kanila na peligro
Tiene tu un amigo con quien tu ya conoce cuando joven tu.
Por causa con ele, ta sinti tu que ya queda tu un adulto y dol mas ta acepta contigo el de tuyu maga amigo.
Si triste tu, ta puede le dale contigo alivio.
Na manada situacion, con ele tu ta atraca para pidi ayuda.
Pero ya llega el tiempo, ya discubri tu que peligroso ele.
Quierre le que pirmi sigui contigo maskin pa por causa con ele, gendeh tu puede entra na cuanto lugar.
Y maskin pa ta manda le sinti contigo que dol mas adulto ya tu, ta pone tambien le na peligro con el de tuyu salud.
Mas pa con ese, ta ruba le con el cuanto del de tuyu sen.
Del cuanto tiempo ya pasa, ya pricura tu separta con ele pero no quierre le larga contigo.
Dol vene cae, ya queda ya le el de tuyu amo.
Ya arripinti gayot tu cay ya conoce tu con ele.
Manada de aquellos quien ta puma ansina el cosa ta sinti acerca na cigarillo.
Despues del 50 año que ele ta puma, el un mujer que si Earline ya acorda: Mas ta puede ayuda conmigo el cigarillo contra na otro gente.
Gendeh lang este basta un amigo de mio de antes tiene vez este lang el de mio amigo.
Pero na uliji, ya realiza si Earline que el cigarillo gendeh lang basta un falso amigo, sino peligroso tambien este para con ele.
Tupao para con ele el cosa ya menciona arriba.
Pero, el diferente lang amo que ya descanza le con el de suyu vicio cuando ya sabe le que el pumada gendeh aceptable con Dios cay ta hace este buling con el diaton cuerpo.
El un hombre, si Frank, ya decidi tambien que descanza puma para hace alegre con Dios.
Pero un dia pa lang despues ele puma con el de suyu ultimo cigarillo, nuay le aguanta y ya pricura ele busca maga upus de cigarillo maskin onde.
Na ese tiempo, ya decidi yo, habla si Frank.
Ta asquia ya gayot yo cay ta pricura yo busca maga upus de cigarillo abajo del casa.
Despues de aquel, nuay mas ya gayot yo puma.
El Biblia nuay menciona con el palabra juego de sen.
Pero, ta dale este maga principio que ta revela si cosa ta sinti el Dios acerca na juego de sen.
El idea de juego de sen amo que ganá con el sen que ya hace perde el otro na juego.
Y este idea contra na aviso del Biblia.
Que tene cuidao con todo clase de ambrentadas.
Manada gente el ta hace con este por causa na hambrientadas.
Na lugar onde ta juga maga juego de sen, ta habla con el maga gente si cosa el jackpot pero gendeh ta habla kanila si paquemodo de diutay el chansa que ganá sila.
Ciendo sabe sila que el maga gente conforme gasta manada sen para lang ganá mas grande cantidad de sen.
En vez de ayuda con el un persona para gendeh queda hambriento, el maga juego de sen ta enseña con el gente que tene sen na facil manera.
El maga gente ta juga juego de sen cay canalla sila.
Quierre sila ganá el sen que ya hace perde el otro na juego.
Pero, el Biblia ta anima con el un persona que no busca el de suyu interes lang, sino el interes del los demas.
Y el uno del Diez Mandamiento ta habla
No desea con el maskin cosa que tiene de tuyu projimo.
Si el un gente quierre ganá, dol aquel quierre tambien le que perde el sen del otro.
Ya habla tambien el Biblia que no creé na maga supersticion y na suerte.
Na Israel de antes, tiene cuanto quien nuay fe con Dios y ya principia pone mesa para na dios de Suerte.
Aceptable ba con Dios el diila devocion para na dios de Suerte?
Gendeh, ya habla le kanila.
Ya continua ustedes hace si cosa el malo na de mio ojos, y ya iscuji ustedes el cosa que gendeh conmigo ta hace alegre
El Biblia ya dale aviso que aquellos quien quiere queda rico ta cai na tentacion
Ta queda sila cugido na trampa de todo clase de deseo loco y peligroso
Que ta hace con el maga gente queda estropiao y destrozao
Mucho maga gente ta juga juego de sen cay hambriento sila
El pagka-hambriento ta causa grabe peligro
Poreso el Biblia claro ya habla que debe kita evita con este
El Biblia ta habla que el amor na sen amo el raiz de todo maga cosa-cosa malo
El juego de sen puede causa contigo para ama con el sen 
Cay ta promete este que puede tu tene sen maskin gendeh tu hace esfuerzo
El deseo que tene manada sen puede queda bien fuerte
Que hay causa sobra lingasa y puede destroza con el fe con Dios
Poreso, el Biblia ya compara con aquellos quien ta ama con el sen na maga gente quien ya hace iri el diila corazon con mucho irida
Si hambriento tu, gendeh tu contento na cosa tu tiene y gendeh tu alegre.
El quien ta ama con el plata gendeh queda satisfechao na plata y el ta ama con el riqueza gendeh queda satisfechao na de suyu incuntrada.
El herencia que ya obtene por medio na hambrientadas gendeh queda bendicion na uliji.
El cuanto ya tene debe o gane yan bankrupt y ya perde el diila trabajo, matrimonio y maga amigo o amiga.
Si aplica el un persona con el maga principio na Biblia, puede se con ele ayuda para evita con el maga negativo efecto que puede lleva el juego de sen na vida y na alegria.
Na uliji, mientras pabolbida el maga mujer na bus, ya mira sila con el un sign de jw.org na un Kingdom Hall.
Ya acorda sila que ese mismo maga letra el cosa sila ya puede mira na cart cuando ta camina sila.
Ya abaja sila na bus y ya chequia con el schedule de miting del diferente maga congregacion que escribido na gate del Kingdom Hall.
El dos mujer ya atende na siguiente miting.
Ya acorda sila dayun que ele quel yan smile kanila
Cuando ta atraca sila conmigo, ya habla si Helen, ya nervia yo un poco.
Ya pensa yo que baka tiene yo cosa malo ya puede hace kanila
Pero el maga mujer ya habla con Helen que ya mira sila con ele na cart.
El maga joven mujer ya gusta con el miting y ya queda dayun comfortable man junto con el maga hermano y hermana.
Cuando ta mira sila con el otro ta limpia con el Kingdom Hall despues del miting, ya pregunta sila si puede ba sila ayuda.
El un mujer gendeh ya ta queda na Pilipinas, pero el otro mujer ya principia ya atende maga miting y man Bible study todo se ya resulta por causa na un smile!
Ya llega ya el tiempo para tene tu coraje y hace con ese
Cosa pa el ultimo cosas que necesita tu hace para puede tu descanza puma?
Determina un fecha.
El U.S. Department of Health and Human Services ta recomenda que una vez ya puede ya tu decidi que descanza puma, debe hace dayun tu con ese adentro de dos semana.
Na ansina manera, hay esta tu determinao que descanza puma.
Marca con el fecha na de tuyu calendario, habla con el de tuyu maga amigo y no cambia con el fecha maskin cosa pa sucede.
Escribi un que puede ayuda contigo.
Puede tu inclui con el siguiente informacion y con el otro pa cosa que puede hace fuerte con el de tuyu determinacion
Prepara con el de tuyu mismo cuerpo para descanza puma.
Antes tu descanza puma, cambia con el de tuyu rutina que tiene coneccion na pumada.
Por ejemplo, si ta puma tu dayun cada vez tu dispierta cada aga, espera maga un hora antes tu puma.
Si ta puma tu durante ta come o despues come, cambia con ese rutina.
Evita maga lugar donde ta puma el otro.
Y man practice habla, Gracias
pero ya descanza ya yo puma
Ese maga manera hay ayuda contigo prepara na dia que descanza tu puma.
Este tambien hay hace acorda contigo que gendeh mas dura hay descanza ya tu puma.
Mucho gente el quien ya puede separta con el diila falso y peligroso amigo, el cigarillo.
Puede tambien tu se hace.
Hay tiene tu buen salud y deverasan libertad.
Si Jehova ya iscuji con el cada uno kanaton para queda cerca con ele
Pensa si cosa quierre decir de ese.
Mientras ya examina si Jehova enbuenamente con el billones de maga gente na este mundo, ya mira le un precioso cosa contigo un sincero corazon quien puede ama con ele.
Si Jehova conoce, ta entende y ta ama contigo.
Ta puede gayot se anima kanaton!
Ta ama gayot si Jehova contigo y ta ama tambien le con el de tuyu maga Cristiano hermano y hermana.
Para ilustra con ese punto, si Jesus ya compara con Jehova na un pastor.
Si tiene 100 carnero y ya perde el uno, cosa hay hace el pastor?
Ay deja le con el noventa y nueve na monte y ay anda le busca con el uno perdido
Si incuntra el pastor con ese carnero, gendeh le rabia con ese.
Hay queda le alegre.
Cosa el punto?
El cada carnero importante con Jehova.
El de ustedes Tata na cielo, no quiere que ay perde ni uno de este maga diutay.
No quierre kita queda el causa para man luya el diaton maga hermano y hermana.
Paquemodo kita evita hace luya con otro?
Y cosa kita puede hace si tiene quien ya hace sinti duele kanaton?
Contesta kita con ese maga pregunta na este articulo.
Pero una, hay aprende kita mas acerca con este maga diutay que ya refiri na Mateo Capitulo 18.
Este maga diutay amo el maga dicipulo de Jesus que tiene diferente edad.
Todo sila igual como un bata cay conforme sila aprende con Jesus
Maskin pa posible estaba sila na diferente background y cultura, y tiene diferente mirada y custumbre, todo sila ta demonstra fe con el Cristo.
Y ele ta ama gayot kanila
Todo este maga diutay precioso con Jehova.
Para entende con el de suyu sentido, considera si cosa kita ta sinti acerca na maga bata.
Precioso sila para kanaton.
Quierre kita protege kanila cay falta sila fuerza, experiencia y sabeduria gendeh igual con el maga adulto.
Deverasan, no quierre kita mira que tiene quien ta sinti duele pero mas ta rabia kita si tiene quien ta hace sinti duele con el un bata.
Na igual manera, quierre si Jehova protege kanaton.
Ta rabia le si tiene quien ta hace sinti duele con el De Suyu maga siervo!
Na cosa otro manera el maga dicipulo de Jesus igual con el maga diutay?
Bueno, para na mundo quien ba el importante?
El maga rico, prominente y poderoso.
Pero, el maga dicipulo de Jesus dol gendeh importante igual na maga diutay
Pero, gendeh ansina el mirada de Jehova kanila.
Ta ama si Jehova con el todo de suyu maga siervo, manada año ya man sila ta sirvi con ele o nuevo na verdad.
Todo diaton hermano y hermana importante con Jehova, poreso debe queda tambien sila importante para kanaton.
Quierre kita ama con todo el maga hermano, gendeh lang con el cuanto kanila
Debe conforme kita hace con el maskin cosa para protege y cuida kanila.
Si sabe kita que tiene kita con quien ya puede hace sinti duele, gendeh kita debe ignora con ese y pensa que sobra lang de sensitivo ese persona y necesita le ulvida ya lang con ese.
Porque el cuanto posible sinti duele?
Posible por causa na diila background, el cuanto maga hermano y hermana tiene bajo mirada na diila mismo cuerpo.
El otro, nuevo lang pa na verdad que no sabe pa sila si paquemodo enfrenta con el imperfeccion del otro.
Maskin cosa pa el situacion, debe kita hace el cosa kita puede hace para hace bira con el paz.
Omento pa, el persona quien pirmi tan sentimiento con otro necesita acepta que un negativo custumbre se que necesita le quita.
Necesita le hace con ese para tene le paz na pensamiento y para na bien del otro.
Porque yan cuento si Jesus acerca con este maga diutay?
Ya pregunta con ele el de suyu maga dicipulo: Quien man, entonces, el mas importante na Reino del Cielo?
Na aquel tiempo, manada del maga Judio ta mira con el posicion y ranggo como bien importante.
El ricibida de honor y pagka-prominente amo el de con todo importante cosa na diila vida
Sabe si Jesus que necesita hace esfuerzo el de suyu maga dicipulo para quita na diila corazon con el espiritu de competicion que ya influencia kanila el cultura del maga Judio.
El mas importante entre con ustedes necesita queda igual como menor de todo, y el lider necesita queda igual como un servidor
Ta queda kita como el menor de todo si pone kita pirmi na diaton maga pensamiento que el los demas mas bueno pa que kanaton.
Si mas cultiva kita con ese custumbre, grande el posibilidad que gendeh kita puede hace sinti duele con otro.
El todo diaton maga hermano y hermana mas bueno que kanaton na cuanto maga aspeto.
Gendeh ese dificil mira si man focus kita con el diila maga buen calidad.
Debe kita acorda con el consejo que ya dale si apostol Pablo na maga de Corinto.
Quien ba el ya hace con ustedes importante con el los demas?
Tiene ba ustedes maskin cosa que noay ustedes recivi?
Y si ya recivi ustedes todo ese, por que man ta man bugal pa ustedes dol noay ustedes recivi con ese?
Debe kita queda con cuidao que gendeh saca con el atencion del otro o pensa que mas bueno kita que con otro.
Si el un hermano bueno dale talk o el un hermana ya puede principia manada Bible study, debe sila dale alabanza con Jehova na cosa sila ta puede hace.
Despues habla si Jesus con el de suyu maga siguidores que no hace luya con otro, ya dale le un ilustracion acerca con el un rey y de suyu esclavo.
El rey ya cancela con el grande debe del esclavo que no puede este paga.
Despues, ese mismo esclavo nuay conforma cancela con el mas diutay debe del de suyu uban esclavo.
Na uliji, ya pone el rey na preso con ese esclavo que nuay lastima.
El leccion?
Ansina tamen el dimio Tata na cielo ay hace con ustedes, si gendeh ustedes ay perdona con el de ustedes maga hermano con todo corazon
El cosa ya hace el esclavo nuay lang hace sinti duele con el de suyu mismo cuerpo sino con otro tambien.
Una, ya hace le sinti duele con el de suyu uban esclavo cuando ya pone con este na calabozo hasta ay acaba este paga el disuyo debe
Ika-dos, ya hace le sinti duele con el otro maga esclavo cuando ya puede sila mira con el cosa le ya hace
Cuando el disuyo maga uban esclavo ya mira el cosa ya pasa, ya queda sila bien triste
Na igual manera, el diaton maga accion ta afecta con otro.
Si tiene cosa malo ya hace kanaton el un persona y nuay kita perdona con ele, cosa posible sucede?
Una, ta hace kita con ele sinti duele cay gendeh kita con ele ta perdona, ta ignora con ele y gendeh con ele ta dale mira amor.
Ika-dos, gendeh queda comfortable el otro na congregacion si ta mira sila que nuay kita buen amistad con ese persona.
Hay esta ba tu rabiao o perdona tu con todo corazon?
Si ta perdona kita con el diaton maga hermano y hermana, ta beneficia kita y el otro.
Amo se el cosa ya experiencia el un pioneer con quien kita llama Crystal.
Ya sinti le duele na cosa ya hace el un hermana na congregacion.
Tiene vez, el de suyu maga palabra igual na cuchillo que ta hace iri conmigo.
No quierre gane yo maskin man junto con ele na ministerio.
Ya principia perde el de mio gana y el de mio alegria
Ya sinti si Crystal que tiene le razon para man sentimiento.
Pero, nuay le esta rabiao con el hermana o man focus na de suyu mismo cuerpo y na cosa le ta sinti.
Con humildad le ya aplica con el consejo.
Ya perdona le con el hermana.
Ahora, ya realiza yo que todo kita ta pricura cultiva con el nuevo personalidad y si Jehova preparao perdona kanaton cada dia.
Ya sinti gayot yo alivio y ya bira el de mio alegria
Sabe kita que debe kita perdona y amo se el justo cosa que debe kita hace.
Pero, posible tan dificil kita siempre hace con ese.
Si apostol Pedro posible ya sinti tambien ansina tiene vez.
Cosa puede ayuda kanaton?
Una, medita si paquemodo contigo ya perdona si Jehova
Gendeh era kanaton conviene perdona si Jehova pero ya hace le se siempre
Kita tamen necesita ama con uno y otro
Poreso, gendeh kita puede iscuji si perdona ba kita o gendeh.
Debe gayot kita perdona con el diaton maga hermano y hermana
Ika-dos, medita si cosa sucede si ta perdona kita.
Posible kita puede ayuda con el persona quien ya puede man kamali kanaton, mentena con el unidad na congregacion, protege con el diaton amistad con Jehova y sinti alivio
Mas pa, reza con Jehova el quien ya pidi kanaton que perdona.
No permiti con Satanas que destorba con el paz que tiene tu na de tuyu maga hermano y hermana.
Necesita kita el ayuda de Jehova para puede kita evita con el trampa de Satanas.
Asegun na na cosa posible yan dificil si apostol Pedro y cosa tu ya aprende na cosa ya contesta si Jesus?